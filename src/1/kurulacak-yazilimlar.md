# Markdown için kurulacak yazılımlar

Markdown için kullanılabilecek bir çok web tabanlı yazılım var aslında. Bunlara örnek olarak [StackEdit](https://stackedit.io) ve [Dillinger](https://dillinger.io) sitelerini verebiliriz. Ama biz bunu yapmak yerine için mutfağına inecek ve bilgisayarımıza bir yazılım kuracağız. Hem görme engelli  okuyucularımız tarafından erişilebilir olacak hem de gören okuyucularımız neredeyse Office yazılımlarını aratmayan bir arayüze kavuşmuş olacak.

## Typora

Bu güne kadar kullandığım Markdown yazılımları arasında en çok dikkatimi çeken **Typora** oldu. Hem kullanım kolaylığı, hem erişilebilirliği hem de kapsamının geniş olması beni cezbeden özellikleri arasındaydı.

Kurulumunu yapmak için [Typora](https://typora.io) resmi internet sitesine gidelim ve **Want Typora** başlığının altındaki işletim sistemimize uygun dosyayı indirelim ve kuralım.

Kurduktan sonra programımızı çalıştıralım ve tıpkı bir web sayfası şeklindeki uygulamamızın boş bir belgeyle açıldığını fark edelim.

## Pandoc

Aslında mutfak yazılımımız olacak olan Pandoc, belgeler arasında dönüşüm yapabilen bir konsol uygulaması. Evet! Bol bol CMD kullanacağız. ama korkuya kapılmayın, yeri geldikçe sizlere .bat uzantılı dosyalarla neredeyse her şeyi sunacağım.

Yazılımı resmi [Pandoc](https://pandoc.org) sitesinden indirebilirsiniz. kurulumu yaptıktan sonra artık her zaman komut satırından `pandoc` ile başlayan komutlar vererek istediğiniz dönüşümleri gerçekleştirebilirsiniz. Pandoc yazılımı ayrıca Typora yazılımı için de kullanılıyor ve bu sayede .epub gibi formatlarda çıktı alabiliyoruz.

## Notepad++

Çoğu programcının bilgisayarında olmazsa olmaz bir editör özelliği taşıyan bu küçük ama kıymetli yazılımı da kurmazsak olmaz. Markdown konusunda kendinizi geliştirip de herhangi bir yazılıma ihtiyaç duymadan yazılar yazmaya başladığınızda bu küçük araç sayesinde karakter seti sorunlarıyla karşılaşmadan belgelerinizi yazabileceksiniz.

Kendisini de [buraya](https://notepad-plus-plus.org/) tıklayarak indirebilirsiniz.

Kurulumlarımızı da  hallettiğimize göre artık bir sonraki konuya geçebiliriz.